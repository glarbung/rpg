# Operaatio Aion
## Yliluonnollinen mysteeri ajan halki Antumbran maailmassa

*XX.5.2030*

*Turvaluokitus: S*

*Lukeminen sallittu vain valtuutetun agentin läsnäollessa*

*Arvon toimija,*

*Luet tätä, koska Illuminati on valinnut sinut järjestöjen kaikista jäsenistä osallistumaan tärkeään operaatioon.*

*Temppeliritarien johdolla toteutettava operaatio Aion on koko Illuminatin yhteisoperaatio, jonka tarkoituksena on kerätä tietoa omega-luokan uhasta. Operaatio on sekä hengenvaarallinen että osaamistasoltaan vaativa. Osallistumista tarjotaan vain kaikkien järjestöjen parhaimmille asiantuntijoille. Jos pystyit murtamaan tämän asiakirjeen parakognitiivisen salauksen, olet yksi heistä.*

*Mikäli olet kieltäytymässä tästä tarjouksesta, pyydän harkitsemaan uudestaan. Meihin kohdistuva uhka koskettaa koko ihmiskuntaa ja voi olla sukupuuttoon johtava tapahtuma.*

*Jos kuitenkin päätät kieltäytyä, lopeta kirjeen ja sen liitteiden lukeminen välittömästi operatiivisen turvallisuuden säilyttämiseksi. Varmista, että tämä kirje ja sen liitteet poltetaan yli 300 asteisessa tulessa, johon on lisätty kirjeen mukana toimitettua jauhetta. Tämän jälkeen kirjeen sinulle toimittanut agentti suorittaa sinulle tarvittavan pituisen muistimanipulaation.*

*Muussa tapauksessa tervetuloa mukaan operaatioon. Täytä liitteenä oleva henkilötietolomake - etenkin lähimmäisesi, jolle operaation epäonnistuessa henkivakuutuksesi korvaukset ja tallelokerosi toimitetaan. Kirjeen toimittanut agentti huolehtii lopuista paperitöistä ja järjestää sinulle matkustusasiakirjat. Huomioi, että turvallisuuden vuoksi, operaation jäsenet eivät voi käyttää Kaivoja.*

*Operaatio alkaa 21. päivä kesäkuuta Stonehengellä perehdytyksellä temporaaliseen metafysiikkaan. Tavatkaamme siellä.*

*- Lady Olivia MacKenna, Temppeliritarien operatiivinen johtaja*

*P.S. Lienee itsestään selvää, että sinua valvovalla agentilla on tarkat määräykset neutraloida sinut, mikäli poikkeat turvaluokituksen mukaisesta protokollasta.*