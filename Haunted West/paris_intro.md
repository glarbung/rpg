"Herra olkoon teidän kanssanne," kaikui Shrewtonin paljaassa puukirkossa. Piispa Anderson oli juuri aloittamassa saarnaansa kun ovi rysähti auki. Haulikkoa heiluteleva nuori nainen astui sisään kahden miehen saattelemana. Sheriffi nousi penkiltään estääkseen keskeytyksen, mutta naista seurannut, siististi pukeutunut vanhempi mies kehotti häntä istumaan takaisin alas niin hienoilla sanoilla, että hän ei tajunnut edes kieltäytyä.

"Nimeni on Anna-Belle Serrat," nainen sanoi. "Tämä mies ei ole piispa. Hän on sotarikollinen nimeltään Anderson. Ja hän tappoi isämme..." Nainen nyökkäsi kohti lähes täysi-ikäistä veljeään, joka oli jäänyt kiväärin kanssa ovelle. Seurakunta kavahti, mutta ensimmäiset epäilevät mutinat alkoivat samantien. Piispa seisoi hiljaa katsoen syyttäjäänsä silmiin.

Anna-Belle jatkoi: "Ja nyt olet myös tappattanut äitimme ja tämän kumppanit. Tiedämme, että he olivat sinun ja rikostoveriesi kintereillä."

"Näen, että olet äitisi tytär," Piispa keskeytti. "Olen varsin yllättynyt, että sukunne on täällä ja vielä yllättyneempi, että herra Thibault on liittynyt seuraanne." "Hautasimme kolme tyhjää arkkua, senkin Pelsepuupin äpärä," sheriffiä rauhoitellut mies vastasi.

"Sepäs kovin kummallista," Piispa sanoi. "Minulla on nimittäin yhteys rakkaaseen Abigailiimme, jota te ette voi ymmärtää, ja voin taata teille, että hän on elossa. Itseasiassa, karitsani voi erittäin hyvin." 

"Valehtelet!" ovelle jäänyt poika huudahti. Samalla neljäs hahmo ilmestyi kirkon ovelle: "Anna, kulta, tuota ranchilta lähetettiin sähke... Äitinne on elossa. Hän väittää olevansa Pariisissa ja pyytää sinua ratsastamaan Santa Fehen hyväksymään tilisiirto jollekin Verne-nimiselle herrasmiehelle."

"Kuulostaa siltä, että teillä on kiire muualle," Piispa naurahti. Seurakunta yhtyi nauruun. "Mihin jäinkään? Aivan. Herra olkoon teidän kanssanne." "Niin myös sinun henkesi kanssa," seurakunta vastasi.